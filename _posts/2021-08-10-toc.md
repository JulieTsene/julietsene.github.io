---
title: Nebel
author: Tao He
date: 2019-04-28
category: Jekyll
layout: post
---

Νέμπελ

Οι Κύριοι του Φωτός και του Σκοταδιού

ΜΕΡΟΣ ΠΡΩΤΟ
Μπάτα-άλα-Μπάγκναρ

-I- Μια παράξενη αποκάλυψη
--------

Η σιωπή έπεφτε βαριά κι απειλητική πάνω στ’ ανάκτορα του Μπάτα-άλα-Μπάγκναρ. Τον Πύργο των Αφεντάδων τύλιγε μια μαύρη καταχνιά, σύννεφο βάρβαρο, όμοιο με τα άγρια σύννεφα που εδώ και ώρα συνωστίζονταν στο επουράνιο στερέωμα. Μια σιωπή που ερχόταν σε απόλυτη ταύτιση με την πένθιμη σιγή στις καρδιές των παλατιανών, μα σε πλήρη αντιδιαστολή με τα στοιχεία της φύσης, που -ωρυόμενα κι αχαλίνωτα δίχως κανένα σημάδι αιδούς- δεν έδειχναν να σέβονται τη δύσθυμη ατμόσφαιρα της βραδιάς.
Ο άνεμος λυσσομανούσε, θεριό ανήμερο, τρυπώντας τ’ αυτιά όσων πανικόβλητων αυλικών τύχαινε να μην έχουν αποτραβηχτεί ακόμα στα δωμάτιά τους. Κι η σιωπή γινόταν χίλια κομμάτια, σαν τζάμι ραϊσμένο σε δωμάτιο σκιερό, μέσα από το οποίο τρύπωνε ανήλεο το ψύχος. Ένα ψύχος που κείνο το βράδυ πάγωνε τις ψυχές των υπηρετριών κάνοντάς τες να σπεύδουν υστερικά να σφραγίσουν όλα τα παραθύρια. 
Οι δυο πελώριοι γκρίζοι μύλοι, που στόλιζαν την πρόσοψη του πύργου κι αποτελούσαν αφιερώματα σε προπατορικά πνεύματα των ανέμων, στριφογύριζαν σαν τρελοί γύρω από τους μετάλλινους άξονές τους, γεμίζοντας τον αέρα με τριγμούς. Τα σκούρα κόκκινα λάβαρα με τα μακριά βελούδινα κρόσσια που κρέμονταν έξω απ’ τα ψηλότερα παραθύρια του πύργου χτυπιόντουσαν με ορμή πάνω-κάτω προκαλώντας μια ανυπόφορη χλαπαταγή, σαν άμφια φαντάσματος που ηχολογούσαν μανιασμένα. 
Εντούτοις, αντί ο άνεμος να διώχνει τα σύννεφα μακριά, συνωμοτούσε μαζί τους σε μια ανίερη πλεκτάνη καταστροφής και τα έφερνε ολοένα χαμηλότερα. Εκείνα ανταποκρίνονταν με θέρμη -θερμοί προάγγελοι θεομηνίας- ζυγώνοντας τον πύργο με ακόρεστες κατακτητικές διαθέσεις.
Αν και η νύχτα δεν είχε ακόμα απλώσει ολοκληρωτικά τα μαύρα χέρια της πάνω απ’ το παλάτι, το σκοτάδι ήταν κιόλας τόσο πηχτό που τα νυχτοπούλια στους κήπους έχαναν το δρόμο τους κι οι νυχτερίδες ξεστράτιζαν άθελά τους ως τα παράθυρα του αιωνόβιου πύργου. Μερικές απ’ αυτές, ζαλισμένες κι ανήμπορες, τρύπωναν στα δωμάτια μέσα από τα ελάχιστα παραθυρόφυλλα που είχαν ξεμείνει ανοιχτά. Εκείνα τα παραθυρόφυλλα που δεν είχε μπει κανείς στον κόπο να κλείσει... 
Ωστόσο, τίποτα απ’ όλα αυτά δεν κατάφερνε ν’ αποσπάσει τον πρίγκιπα Σέριολ από τους ζοφερούς του συλλογισμούς. Καθισμένος σ’ ένα μεγάλο θρονί, σ’ ένα από τα τρία μεγάλα σαλόνια του πύργου, ανεπηρέαστος απ’ το θόρυβο, αδιάβλητος κι απ’ τη σιωπή, πάσχιζε μάταια να πνίξει την πίκρα και την αγωνία του στο πιοτό. Οι σκέψεις του δυσβάστακτες, ανεξιχνίαστες, κλειστοφοβικές έζωναν το νου του με μανία, όπως τα σύννεφα έζωναν το υψόροφο κτίσμα. 
-Μα τι κάνουν εκεί πάνω τόσες ώρες; ήταν η πρώτη απ’ τις σκέψεις του που μετατράπηκε σε μεγαλόφωνη απορία.
Κανένας όμως δεν του απάντησε. Εξάλλου δεν υπήρχε κανείς στον πύργο εκείνη την ώρα. Μόνο οι τρεις τους, χωρίς υπηρετικό προσωπικό ή ατομική φρουρά. Αυτοί: οι δύο άμεσοι και ο ένας έμμεσος απόγονος των Νέμπελ. Έτσι είχε ζητήσει αυτή κι η επιθυμία της θα ήταν πάντα διαταγή για όλους τους. Πόσο μάλλον τώρα. Πόσο μάλλον τώρα που...

-Αλίμονο στη μοίρα μας και το οικτρό ριζικό μας! μουρμούρισε μες στην απελπισία του και την παραζάλη του ποτού ο δύστυχος άρχοντας. Κάποιος μας έχει καταραστεί το δίχως άλλο, κάποιος μας έχει αναθεματίσει!

Κι έπειτα έσπευσε πάλι να γεμίσει το ποτήρι του με κρασί και μέλι, προσπαθώντας ξανά να πολεμήσει με το οινόπνευμα το τρέμουλο και την ταραχή και να κατευνάσει τόσο την εξωτερική όσο και την εσωτερική παγωνιά του. 
Το γλυκόπιοτο ρόφημα έφερε στα χείλη του μια γλύκα και μια στιγμιαία ανακούφιση. Η αίσθηση όμως της απόλαυσης δεν κράτησε για πολύ. Η πίκρα κύλησε ξανά μέσα στην ψυχή του, σαν δηλητήριο απλώθηκε στο σώμα του κι έκανε τα μάτια του να υγρανθούν. Παρά την συνηθισμένη αδυναμία του σε άλλες στιγμές, αυτή τη φορά κατάφερε να μην κλάψει. Κατέβασε άλλες δυο γουλιές απ’ τη μελωμένη του ρακή και κίνησε προς το ορθάνοιχτο παράθυρο. Όπως το παχύρρευστο υγρό είχε καταφέρει ένα γερό χτύπημα στο σφιχτοδεμένο κόμπο στο λαιμό του, έτσι ήλπιζε πως και ο παγωμένος άνεμος θα έδιωχνε μακριά, ή έστω θα πάγωνε τα «αποθηκευμένα» δάκρυά του. 
Ο Σέριολ πήγε και στάθηκε μπροστά στο γυμνό περβάζι και με βλέμμα ερευνητικό αγνάντεψε έξω. Σκύβοντας, κάτω απ’ το βλέμμα του βρέθηκαν ξαφνικά οι ξακουσμένοι σ’ όλη την επικράτεια εσωτερικοί Κήποι με τους Ροδώνες. Μες στο σκοτάδι η θεσπέσια όψη τους χάνονταν σχεδόν ολοκληρωτικά, τόσο που αν κανείς δεν τους είχε ξαναδεί στο πλούσιο φως της μέρας, θα έλεγε πως επρόκειτο για ρημωμένα, ρημαγμένα παρτέρια. Κι ο δρόμος ο λιθόστρωτος -το «Καλντερίμι του Λυκόφωτος»- που ένωνε τον Πύργο των Αφεντάδων με το κυρίως παλάτι με μια εσωτερική πύλη ήταν τώρα άφαντος λόγω του ανέμου: οι φροντιστές των κήπων είχαν σβήσει από νωρίς τα πύρινα φανάρια που τον φώτιζαν για ν’ αποφευχθεί ο κίνδυνος μιας τραγικής πυρκαγιάς. Όσο για την ευωδιά των ρόδων που συνήθως έφτανε ως τα μπαλκόνια του πύργου, μήτε αυτή είχε απόψε τη δύναμη να ευφράνει τις πονεμένες αισθήσεις του Σέριολ. Το ψύχος του άγριου χειμώνα είχε κάψει κάθε υποψία από μπουμπούκι ή άνθος ορθάνοιχτο. Τα ρόδα θα πετούσαν ξανά. Δεν ήταν άλλωστε τυχαία η ονομασία τους «τ’ Αθάνατα Ρόδα των Νέμπελ». Όμως όχι προτού αχνοφανεί το ερχόμενο καλοκαίρι. 
Ο Σέριολ αναστέναξε. Το βλέμμα του -αυτόβουλο κι ανυπάκουο- σεργιάνισε λίγο πιο ψηλά, σαν να προσπαθούσε ν’ απομακρυνθεί απ’ τον πένθιμο κήπο. Μόλις αντιλήφθηκε ότι είχε πλέον λυτρωθεί από τα θέλγητρα της απατηλής του ομορφιάς, πήγε και στάθηκε στον απέναντι τοίχο, έναν απ’ τους τέσσερις τοίχους του παλατιού που περιέβαλαν τον πύργο. Ούτε ο ίδιος ο αφέντης τους δεν μπορούσε να πει με σιγουριά ποιο ήταν πιο ξακουστό: ο άλλοτε ευωδιαστός Κήπος με τους Ροδώνες ή το Ανάκτορο κι ο Πύργος του Μπάτα-άλα-Μπάγκναρ με την παράξενη αρχιτεκτονική; 
Κάποτε είχαν γνωρίσει και τα δυο ένδοξες μέρες -όπως, βέβαια, κι η φημισμένη εσωτερική αυλή... Πρώτα το παλάτι των Νέμπελ, το καμωμένο από γρανίτη και διακοσμημένο με λευκό χρυσό, που εκτεινόταν γύρω από τον Πύργο των Αφεντάδων σχηματίζοντας τέλειο τετράγωνο, με τις τέσσερις πλευρές του ολόισιες και τις τέσσερις γωνίες του ορθές. Εκεί που ζούσαν όλοι οι δουλευτές, που είχαν την κατοικία τους οι βασιλιάδες κι οι πρίγκιπες, εκεί που βρισκόταν η αίθουσα του θρόνου, εκεί που λάμβαναν χώρα τα συμβούλια ειρήνης και πολέμου. Εκεί όπου βασίλευαν οι απόγονοι των Νέμπελ. Κι έπειτα ο Πύργος των Αφεντάδων, ο αιωνόβιος, που υπήρχε σ’ αυτή τη γη πριν οι Επτά Θεοί την ευλογήσουν κι είχε γίνει σύμβολο δύναμης γύρω απ’ το οποίο χτίστηκε το παλάτι. Εκεί που τελούνταν οι υπερβολικά επίσημες συνεδριάσεις κι εκεί που αποσύρονταν οι άρχοντες όταν επιθυμούσαν πλήρη απομόνωση. Εκεί που είχε ζητήσει να μεταφερθεί κι εκείνη μετά την επιδείνωση της υγείας της...
Λίγη ώρα νωρίτερα από τότε που ο Σέριολ έπνιγε τον πόνο του στις σκέψεις και στο πιοτό, ο ίδιος είχε σταθεί έξω απ’ την κάμαρά της. Στον ψηλότερο όροφο του παλατιού, εκεί που μήτε έντονες ευωδιές μήτε τραγούδια μήτε γέλια απ’ τους κήπους πλησιάζουν, στην απάνεμη κορφή του ιερού οικήματος καθόταν και περίμενε να τον καλέσει μέσα. Μάταιος κόπος, ωστόσο, για το φτωχούλη Σέριολ. Ακόμα και η ίδια του η αδελφή, ακόμα και αυτές τις κρίσιμές ώρες, επέμενε πεισματικά να τον κρατάει απέξω! Κι αν δεν είχε σοβαρότερα ζητήματα να τον ανησυχούν, η απόρριψή της θα βάραινε πιο πολύ κι απ’ τη θλίψη του στην καμπούρα της ψυχής του... 
Ένιωθε πως είχε περάσει ώρες εκεί έξω περιμένοντας πότε θα του άνοιγε την πόρτα της. Πότε θα του άνοιγε την ψυχή της. Πασχίζοντας να ξεκλέψει λίγο χρόνο πλάι της, τώρα που ήξερε πως τον είχε τόση ανάγκη. Και πάλι, όμως, όχι! Εκείνη προτιμούσε την παρέα εκείνου του αχρείου, του Λουμινίκα! Μονάχα αυτός επιτρεπόταν να εισέλθει στην κάμαρα και κανένας άλλος. Κι εκείνος, ο αδελφός της, το αίμα της το ίδιο έμενε απέξω αγωνιώντας πικρά για τις πολύτιμες στιγμές που έχανε μακριά της... 
Για λίγη ώρα είχε προσπαθήσει ν’ αφουγκραστεί το μυστικό διάλογό τους. Στην αρχή άκουγε ψίθυρους. Ύστερα τίποτα. Κι όπως έστεκε εκεί, εκτεθειμένος κι ευάλωτος απέναντι από ένα μισάνοιχτο πατζούρι, ένας άνεμος τρύπωσε μέσα κι έσβησε όλους τους πυρσούς. Το σκοτάδι όρμησε αδυσώπητο πάνω στον άμοιρο πρίγκιπα Σέριολ, σαν να τον έδιωχνε κι εκείνο. Βαρύθυμος πήρε το δρόμο της επιστροφής κι ύστερα λούφαξε σαν αγρίμι πληγωμένο σ’ ένα απ’ τα τρία κρύα σαλόνια. Από τότε έμενε εκεί προσμένοντας μια αλλαγή στις διαταγές και τις επιθυμίες της...
Βγαίνοντας απ’ τις αναπολήσεις των περασμένων στιγμών, ο άρχοντας σήκωσε τη ματιά του ψηλά κι αγνάντεψε το συννεφιασμένο ουρανό. «Έρχεται καταιγίδα», συλλογίστηκε. Δεν πρόλαβε ν’ αποσώσει τη σκέψη του όταν μια αστραπή έσκισε στα δύο το επουράνιο στερέωμα στολίζοντάς το με μια άγρια λάμψη. Σχεδόν αντανακλαστικά αποφάσισε ν’ απομακρυνθεί από το παράθυρο κι οδήγησε τα βήματά του πίσω στο θρονί. 
Μετά την αστραπή ακολούθησε η βροντή. Και μετά τη βροντή η σιωπή. Ο άνεμος έπαψε για λίγο να λυσσομανά κι η οργή του κόπασε προσωρινά. Η νεκρική σιγή πήρε σιγά-σιγά να μετατρέπεται σε μια ήρεμη ησυχία. «Η νηνεμία πριν την καταιγίδα», σκέφτηκε ο Σέριολ που δεν τον ξεγελούσαν τέτοια τεχνάσματα της φύσης. Η ησυχία αποδείχτηκε εν τέλει αρκετή, ώστε ο πρίγκιπας ν’ ακούσει τα βαριά βήματα που σύντομα αντήχησαν στη μαρμάρινη σκάλα. Βήματα σερνάμενα και αργά, βήματα που δυνάμωναν ολοένα.
Κι όμως! Παρότι τα βήματα έπεφταν στο έδαφος ασυνήθιστα πένθιμα, ο Σέριολ από χίλια μίλια μακριά κι ανάμεσα σε μύριους άλλους ήχους θα μπορούσε να ορίσει με σιγουριά τον κάτοχό τους. Ακόμα κι αν δεν ήξερε πως αυτοί οι τρεις ήταν οι μοναδικοί επισκέπτες του πύργου... 

-Λουμινίκα; αντήχησε η ερώτησή του ως απάντηση στα βήματα που είχαν φτάσει σχεδόν στο κατώφλι του δωματίου.

-Σέριολ, απάντησε στεγνά μια άλλη φωνή κι ο κάτοχός της φανέρωσε τελικά τη μορφή του.

Ο Λουμινίκα. Ο γιος του τέταρτου ξαδέλφου τους από τη μεριά του πατέρα. Μακρινός απόγονος των Νέμπελ, τόσο μακρινός όμως που η συγγένεια χανότανε κι έσβηνε, μαζί με κάθε πιθανότητα να μεταδοθεί στη δική του γενιά το Χάρισμα. Ο Λουμινίκα, ο παιδικός του ήρωας κι εχθρός κι εφηβικών του χρόνων. Η ήττα του στο χθες κι η ανεπάρκειά του στο σήμερα. Από παιδιά είχαν μεγαλώσει μαζί, στο ίδιο παλάτι. Σαν αδέλφια είχαν ανατραφεί από τότε που χάθηκαν οι γονείς του Λουμινίκα κι η βασιλική οικογένεια τον υιοθέτησε. Ο Λουμινίκα: το αντίθετο του Σέριολ, η αντιστάθμισή του. Στην αρχή το στήριγμά του, αργότερα το κρυμμένο αγκάθι του. Ο αδελφός που δεν είχε ποτέ. Κι έπειτα ο κρυφός του ανταγωνιστής, ο αποδέκτης όλης της όψιμης οργής του, από τη μέρα που άκουσε τον πατέρα του να λέει κρυφά στη λατρεμένη του μητέρα: «Ανάθεμά την ώρα που τον γέννησες, κι ας είναι το στερνοπαίδι...! Είναι ντροπή για την οικογένεια, ανάξιος για κληρονόμος των Νέμπελ! Πιο δειλός κι από γυναικούλα, πιο αδύναμος κι από παιδί, ξανθός σαν τους ανθρώπους του Βορρά! Ένα γιο σαν τον Λουμινίκα χάθηκε ο κόσμος να μου χάριζες;» Ήταν μια νύχτα μετά από καυγά, πάνω στην άρνηση του Σέριολ να εξασκηθεί με τον παιδαγωγό του στο σπαθί, όταν είχε κλείσει τα δεκαπέντε. Ο πατέρας του σίγουρα την επόμενη μέρα θα ξέχναγε τα λόγια που είχε ξεστομίσει. Ο δύσμοιρος Σέριολ δεν τα ξέχασε ποτέ... 
Ο Λουμινίκα ήρθε και στάθηκε με σοβαρότητα εμπρός του. Στην πραγματικότητα έδειχνε τσακισμένος. Στον Σέριολ όμως φάνηκε για μια στιγμή όπως τον έκλεινε πάντοτε στο μυαλό του: υπερόπτη κι ανέγγιχτο. Λίγο ξιπασμένο, ίσως κι αλαζονικό. Μια στιγμή που, ως συνήθως, δεν διήρκεσε πολύ. Ο νεαρός πρίγκιπας ήταν αρκούντως έξυπνος για ν’ αναλογιστεί ότι αυτό που έφταιγε για την εικόνα που είχε πλάσει ήταν η αρρωστημένη ζήλια του κι όχι ο ίδιος ο Λουμινίκα. Σε τι έφταιγε, εξάλλου, αυτός που ήταν επιτυχημένος; 
Έπρεπε επιτέλους να το δεχτεί: ο Λουμινίνκα ήταν φτιαγμένος από στόφα ήρωα. Ο Σέριολ απ’ το υλικό των ονείρων. Εκεί που ο Σέριολ δείλιαζε, εκείνος πήγαινε μπροστά. Εκεί που ο Σέριολ τρομαγμένος ζητούσε καταφύγιο στα κλάματα, εκείνος έσφιγγε τα δόντια του και με ψηλά το κεφάλι υπέμενε κάθε συμφορά. Όταν ο Σέριολ έγραφε ποιήματα για το τραγικό του θανάτου και του πολέμου, ο Λουμινίκα πραγματοποιούσε μία ακόμη επιτυχημένη ξιφομαχία με τον παιδοτρίβη του. Κι όταν τους μάλωναν και τους δυο για μια κοινή αταξία κι ο Σέριολ με φωνές και βρισιές αρνιόταν την τιμωρία, ο Λουμινίκα με σεβασμό έκλεινε το κεφάλι εκδηλώνοντας μια στωικότητα που όμοιά της κανείς δεν είχε ξαναδεί. 
Μερικές φορές ο Σέριολ τον μισούσε γι’ αυτή του την εγκράτεια και τον δυναμισμό που έφτανε στα όρια της απάθειας. Τώρα όμως τον λυπόταν. Ήξερε ότι δεν ήταν παρά μια μεταμφίεση. Πλέον το είχε καταλάβει: όση αδυναμία ο Λουμινίκα δεν πετούσε έξω με οργή, δάκρυα και θρήνο, τόση αδυναμία κουβαλούσε ανεκδήλωτη μέσα στην ψυχή του... Κοιτάζοντάς τον καλύτερα ο Σέριολ, είδε στα μάτια του μια αντάρα πιο δυνατή απ’ αυτή που σύντομα θα ξέσπαγε στο βασίλειο του Μπάτα-άλα-Μπάγκναρ. 

-Πώς είναι; είπε κι έστρεψε το ξεπλυμένο γαλάζιο βλέμμα του στα χείλη του μαυρομάλλη.

Από κει κρεμασμένος περίμενε την απάντηση. Από κει μια είδηση ελπίδας.

-Πεθαίνει, Σέριολ, ήρθε η απόκριση να τον αποτελειώσει.

Το άκουσμα των λόγων αυτών ήταν για το θλιμμένο πρίγκιπα σαν χτύπημα από σπαθί πρόσφατα ακονισμένο. Σαν δάγκωμα από δηλητηριώδες φίδι. Άπλωσε το χέρι του να πιάσει το ποτό, μα δεν τα κατάφερε: οι παλάμες του έτρεμαν κι ότι κι αν τόλμαγε ν’ αγγίξει, θα του έπεφτε μονομιάς. Δίχως να δώσει ιδιαίτερη σημασία στο τι είχαν προκαλέσει οι κουβέντες του, ο Λουμινίκα συνέχισε να μιλά: 

-Σε κάλεσε να πας κοντά της. Κατά τη γνώμη μου πρέπει να βιαστείς.

Ο Σέριολ στραβοκάταπιε. Τόση ώρα αδημονούσε να βρεθεί πλάι στην αδελφή του. Και τώρα που είχε φτάσει επιτέλους η ώρα, δεν ένιωθε έτοιμος! Για μια στιγμή ευχήθηκε να ήταν κάτοχος της μαγείας των πρώτων Νέμπελ -μιας μαγείας αγνής και πανίσχυρης, όπως τους την είχε χαρίσει ο Θεός. Σύντομα όμως κι αυτή η ευχή έπαψε να του προσφέρει οποιοδήποτε παρηγοριά: ακόμα κι αν είχε στην υπηρεσία του τη μαγεία του ισχυρότερου απ’ τους προγόνους του, δεν θα μπορούσε να κάνει τίποτα για ν’ αποτρέψει το κακό. Καμία μαγεία στον κόσμο δεν έχει τη δύναμη να σώσει έναν άνθρωπο σαν έρθει η ώρα του χαμού του...
Απρόθυμος σηκώθηκε και σύρθηκε έξω απ’ το σαλόνι. Απρόθυμος, λες και θα καθυστερούσε το χαμό της αν δεν βρισκόταν εκεί. Λες και δεν θα της έκλεβε ο θάνατος την ψυχή της αν ο ίδιος δεν έδινε πρώτα το παρόν. 

-Βιάσου! τον ακολούθησε η σταθερή φωνή του Λουμινίκα, καθώς ανέβαινε δύο-δύο τα σκαλιά...

Μπαίνοντας στο δωμάτιο του πύργου όπου βρισκόταν ξαπλωμένη η βασίλισσα, μια γλυκιά θαλπωρή τον πλημμύρισε στο σώμα και στην ψυχή του. Δεν άργησε, βέβαια, να καταλάβει ότι δεν ευθυνόταν γι’ αυτήν ο ευχάριστος περιβάλλων χώρος Η θερμοκρασία ήταν φυσιολογική και η επίπλωση συνηθισμένη. Το φως ήταν ελάχιστο, όπως στον υπόλοιπο πύργο, κι αυτό προερχόμενο μόνο απ’ το τζάκι. Υπήρχε κάτι άλλο που πλανιόταν στον αέρα διαπερνώντας, κυριεύοντας κι αναμορφώνοντας το κάθε τι. Ακόμα κι εκείνος μπορούσε να το αντιληφθεί από το πρώτο κιόλας λεπτό της εισόδου του στο χώρο, να το κατανοήσει, να το επεξεργαστεί κι ευθύς να το αποκαλέσει με το πιο κοινό του όνομα: μαγεία! 
Βιαστικά έσυρε το βλέμμα του απ’ άκρη σ’ άκρη στο δωμάτιο. Παχιά χαλιά με παραστάσεις απ’ τη βασιλική ζωή των προπατόρων του έντυναν το παγωμένο δάπεδο, χαρίζοντάς του ένα χρώμα πορφυρό, σαν χώμα πυρακτωμένο. Βαριές κουρτίνες μπεζ και μπορντό στόλιζαν τα γερά παραθύρια που, υπό άλλες συνθήκες, γέμιζαν την κάμαρα με φως.
Δεξιά απ’ την είσοδο, στη μέση ακριβώς του τοίχου, δέσποζε ένα μεγαλόπρεπο, πετρόχτιστο τζάκι. Μια μεγάλη φωτιά κατέτρωγε με ζέση τα καυσόξυλα κι αυτά τριζοβολούσαν παραδομένα στο σθεναρό της αγκάλιασμα. Ο Σέριολ πήρε να την παρατηρεί προσεκτικά. Κάποιες στιγμές οι φλόγες τρεμόσβηναν έντονα. Άλλες, έπαιρναν παράξενες κλίσεις σαν να τις φυσούσε κάποιος δυνατός άνεμος, παρότι όλα τα παράθυρα στο δωμάτιο παρέμεναν καλά σφαλιστά. Το δίχως άλλο, μες στην κάμαρη τριγύριζαν ψυχές των προγόνων που κρατούσαν συντροφιά στην ετοιμοθάνατη...
Στο μεγάλο, βασιλικό κρεβάτι στο κέντρο της κάμαρας είχαν απλωθεί παχιά παπλώματα χρυσοκέντητα και κουβέρτες από νορφ -ένα υλικό σπανιότατο και πολύτιμο, το οποίο άλλαζε θερμοκρασία ανάλογα με τις ανάγκες του σώματος που προοριζόταν για να ζεστάνει. Το κεφαλάρι του κρεβατιού σχημάτιζε έναν ήλιο με ακτίνες χρυσές, όχι ολοστρόγυλο μα μισοφανερωμένο, λες ανατέλλοντα μέσα απ’ τη θάλασσα την αυγή. Κάτω ακριβώς από το κεφαλάρι και μέσα από τα σκεπάσματα ξεπρόβαλλε διστακτικά το κουρασμένο, ανέκφραστο πρόσωπο της βασίλισσας.

-Μεμόρανα... ψιθύρισε ο Σέριολ κι έτρεξε πλάι στην αδελφή του.

-Έλα κοντά μου, του έγνεψε αυτή χαμηλόφωνα κι εκείνος έγειρε να την αγκαλιάσει.

Το άλλοτε δυνατό, εύρωστο κορμί της αφέθηκε στα χέρια του αδύναμο και καχεκτικό, αποστεωμένο σαν μικρό πουλί χτυπημένο απ’ τη μήνη του χειμώνα. «Θα γίνεις καλά, θα το δεις», ήθελε πολύ να την διαβεβαιώσει. Από τα χείλη του όμως δεν βγήκε ήχος. 

-Μα τι λέγατε τόση ώρα με τον Λουμινίκα; κατάφερε μόνο να της πει όταν ανέκτησε τη λαλιά του.

Η κοπέλα τον κοίταξε και χαμογέλασε θλιμμένα.

-Το ξέρω, του είπε, ότι δεν συμπάθησες ποτέ ιδιαίτερα τον αρραβωνιαστικό μου. Όμως, αυτό πρέπει ν’ αρχίσει σιγά-σιγά ν’ αλλάζει...

Στο σημείο εκείνο σταμάτησε να μιλά. Πήρε μια βαθιά ανάσα, δάγκωσε ελαφρά τα χείλη της, σαν να ’θελε έτσι να διαπιστώσει πως παρέμενε ακόμα ζωντανή, κι έπειτα συνέχισε:

-Είχαμε, βλέπεις, να πούμε κάποια πράγματα και...

-Μα, Μεμόρανα, τη διέκοψε ο πρίγκιπας, η παρατήρησή μου δεν έχει να κάνει με συμπάθειες κι αντιπάθειες! Δεν πρέπει να κουράζεσαι και να καταπονείς τον εαυτό σου! Μπορεί να χειροτερέψεις και μετά...

-Τι νόημα έχει πλέον, Σέριολ; τον διέκοψε με τη σειρά της, υψώνοντας έντονα τη φωνής της. Τι νόημα έχει πια να μην κουράζομαι;

Ο πρίγκιπας, δειλός κι υποταγμένος όπως της ήτανε πάντοτε, λούφαξε στη γωνιά του κρεβατιού. Ακόμα και σε αυτήν την κατάσταση η αδελφή του είχε την ικανότητα να τον χειραγωγεί.

-Σέριολ... του είπε έπειτα στοργικά κατεβάζοντας τους τόνους. Σέριολ, πεθαίνω...

Στα λόγια της ο άρχοντας βρήκε τη δύναμη να ξεστομίσει τα παρηγορητικά του ψεύδη:

-Θα γίνεις καλά, θα το δεις! Κάνε μια προσπάθεια!

Εκείνη, ωστόσο, αντέδρασε. Σήκωσε το χέρι της ψηλά και τον πρόσταξε να σταματήσει. 

-Πάψε! κραύγασε ασθμαίνοντας. Πάψε ν’ αρνείσαι την πραγματικότητα και άκουσέ με προσεκτικά! Έχω κάτι σημαντικό να σου πω και δεν μου μένουν πολλές δυνάμεις! 

«Ούτε πολύς χρόνος, δυστυχώς», σάλεψε η φράση μέσα του, αλλά δεν τόλμησε να την ξεστομίσει. Μόνο πλησίασε την αδελφή του παραδομένος και τα χείλη του σάλεψαν σε δυο λέξεις: 

-Πες μου...

Τη στιγμή εκείνη η φλόγα στο τζάκι θέριεψε κι εξυψώθηκε ως την καμινάδα. Και τα ξύλα πήραν να τριζοβολούν τόσο έντονα, λες κι έτριζαν τα ίδια τα σαθρά θεμέλια του Πύργου. Κάποιο πνεύμα πολύ ανήσυχο βρισκόταν ανάμεσά τους. Σαν να πήρε δύναμη απ’ αυτό, η Μεμόρανα άρχισε να του διηγείται:

-Πριν λίγες μέρες η μητέρα ήρθε και μου ζήτησε μια χάρη. Με πρόσταξε να σου αποκαλύψω ένα μυστικό. Και να σου μεταφέρω μια παράξενη επιθυμία της... 
-Η μητέρα;! αναφώνησε ο Σέριολ μ’ έκπληξη πέρα από κάθε όριο. Πώς είναι δυνατόν να σου μίλησε η μητέρα;
-Κι όμως ήρθε, Σέριολ! Ήρθε και με βρήκε και μου άφησε το παράγγελμά της, προχθές βαθιά μεσάνυχτα... ψιθύρισε η Μεμόρανα, σαν να ήθελε να κρατήσει το μυστικό κρυφό ακόμα κι απ’ τον εαυτό της.
-Μα πώς είναι δυνατόν; επέμεινε απορημένος ο Σέριολ. Η μητέρα δεν ανήκει στους αρχαίους πανίσχυρους Νέμπελ! Μήτε είναι τόσον καιρό πεθαμένη ώστε να πάρει χάρη... 
-Δύο πράγματα μπορεί να συμβαίνουν, αδελφέ, αναστέναξε η γυναίκα. Ή η μητέρα είχε το Χάρισμα πιο ισχυρό απ’ ό,τι θεωρούσαμε ή αυτό που σου ζητά είναι ζήτημα υψίστης σημασίας.
-Και τι εννοείς «ήρθε»; βούλιαξε ξανά στην απορία του εκείνος. Θέλεις να πεις ότι την κάλεσες, προφανώς...
Η γυναίκα όμως έγνεψε αρνητικά.
-Πώς γίνεται τούτο, Μεμόρανα; αγανάκτησε εν τέλει ο Σέριολ. Αν δεν καλέσεις τις ψυχές, αυτές δεν έρχονται σ’ εσένα, όσο ισχυρό κι αν είναι το Χάρισμά σου! Κανένας Νέμπελ δεν κατάφερε ποτέ... Αφού...
Τα λόγια του έπεσαν στο κενό. Εκείνη δεν του απαντούσε πια -δεν το έκρινε απαραίτητο να σπαταλήσει άλλες δυνάμεις- μόνο συνέχιζε να τον κοιτά νωχελικά με ένα ύφος απόλυτης βεβαιότητας στα γαλήνια χαρακτηριστικά της.
-Τέλος πάντων, τι σου ζήτησε; αναστέναξε απογοητευμένος ο Σέριολ, παραδεχόμενος γι’ άλλη μια φορά την ήττα του.
Εκείνη μειδίασε ευθαρσώς ικανοποιημένη. 
-Κοίταξε προσεκτικά, του είπε δείχνοντάς του αόριστα μπροστά και χαμηλά.
Ο Σέριολ ακολούθησε το βλέμμα της. Μέσα από τα παχιά παπλώματα και τις βαριές κουβέρτες, γεμάτος έκπληξη είδε να ξεπροβάλλει γυμνό το ντελικάτο της πόδι. Καλοκαμωμένο και λεπτεπίλεπτο, σαν πόδι αγάλματος ιδανικού, αργά απλώθηκε έξω απ’ τα σκεπάσματα μέχρι το καλάμι. 
Στη θέασή του ο Σέριολ ανατρίχιασε. Παρότι η χάρη της μορφής του δεν είχε αλλοιωθεί, το πόδι της αδελφής του δεν ήταν όπως το ήξερε. Το άλλοτε σκουρόχρωμο και γυαλιστερό της δέρμα είχε μετατραπεί σ’ ένα κατάχλομο, κιτρινωπό, χτικιάρικο πετσί. Ταραγμένος από την όψη του, δεν πρόσεξε αυτό που του έδειχνε. 
-Το είδες; του μουρμούρισε. 
Ο πρίγκιπας Σέριολ την κοίταξε παραξενεμένος. Εκείνη αναστέναξε βαθιά. Με τα χίλια ζόρια κατάφερε ν’ ανασηκωθεί ελαφρά και να δείξει με το αποστεωμένο της δάχτυλο ένα συγκεκριμένο σημείο.
-Να, κοίτα, είπε ανασαίνοντας βαριά. 
Τότε μόνο ο Σέριολ παρατήρησε ένα μικρό σημάδι στον αστράγαλό της. Δεν ήθελε πολλή σκέψη για να καταλάβει ότι επρόκειτο για ένα τατουάζ. Στο βασίλειο του Μπάτα-άλα-Μπάγκναρ οι άνθρωποι, άντρες και γυναίκες, συνήθιζαν να στολίζουν τα σώματά τους κεντώντας ή ζωγραφίζοντας διάφορες παραστάσεις. Στην αδελφή του πάντοτε άρεσε η ιδέα κι είχε γεμίσει το κορμί και το μέτωπό της με αρκετά από δαύτα. Το συγκεκριμένο το είχε σίγουρα ξαναδεί. Βρισκόταν στο όμορφο πόδι της βασίλισσας τουλάχιστον τρία χρόνια. Ποτέ, ωστόσο, δεν είχε αναρωτηθεί τι αναπαριστούσε. Ήταν τόσο μικρό και άχρωμο που περνούσε πάντοτε επιεικώς απαρατήρητο. Πώς θα μπορούσε, εξάλλου, να δώσει κανείς σημασία σε αυτό όταν στην πλάτη της δέσποζε ο ολόλευκος μονόκερος των προγόνων και στα χέρια της μεγαλόπρεποι οι Λίθοι του Φωτός και του Σκοταδιού; 
-Ξέρεις τι είναι αυτό, Σέριολ; του είπε ξαπλώνοντας πίσω και μορφάζοντας πονεμένα.
Η καρδιά του πρίγκιπα σφίχτηκε. Η αδελφή του πάλευε εδώ και μήνες σθεναρά τα άλγη και την εξάντληση. Τώρα όμως οι δυνάμεις της είχαν σωθεί και δεν μπορούσε πια να κρύψει πόσο υπέφερε.
-Είναι... είπε και κοίταξε το σκαρίφημα για πρώτη φορά με προσήλωση. Είναι ένα κλειδί!
-Και ξέρεις τι είναι αυτό το κλειδί, Σέριολ; τον ρώτησε κείνη ξέπνοα.
Τώρα η ανάσα της έβγαινε μέσα απ’ τα σωθικά της μ’ ένα ανατριχιαστικά θορυβώδες σούρσιμο. «Ο ρόγχος του θανάτου», σκέφτηκε ο Σέριολ κι άρχισε να τρέμει.
-Τι είναι, καλή μου; τη ρώτησε χαμηλόφωνα παίρνοντας τα χέρια της στα δικά του για της δώσει δύναμη. 
-Αυτό, αδελφέ μου, είναι μια αναπαράσταση του κλειδιού του θησαυροφυλακίου, ήταν η απάντηση της ετοιμοθάνατης.
Η σιωπή που απλώθηκε στο δωμάτιο μετά την ομολογία της βασίλισσας ήταν κάτι παραπάνω από εκκωφαντική. Πιο βαριά κι απ’ τη νεκρική σιγή που κυρίευε κείνη τη νυχτιά το Παλάτι του Φωτός και του Σκοταδιού, και πιο άφωνη απ’ τη σιωπηρή συμπαιγνία του άνεμου και των ζοφερών νεφελών. 
-Μεμόρανα, τι λες; είπε ο πρίγκιπας εμβρόντητος σπάζοντας τη σιωπή.
Για μια στιγμή συλλογίστηκε πως η αδελφή του είχε αποτρελαθεί. Πως η άγνωστη αρρώστια που κατέτρωγε το σώμα της είχε τελικά επιτεθεί και στο μυαλό της. Εκείνη όμως επέμεινε. Και παρά τη σωματική της κατάπτωση, το βλέμμα της ήταν διαυγές και συγκεντρωμένο, λες και διάβαζε ένα δυσνόητο κείμενο κατανοώντας κάποιο βαθύτερό νόημά του που χίλιοι σοφοί και μορφωμένοι είχαν αποτύχει να κατανοήσουν. 
-Λέω την αλήθεια, Σέριολ. Αυτή είναι πράγματι μια ζωγραφιά του κλειδιού του ιερού μας θησαυροφυλακίου. Το χάραξα μόνη μου, αντιγράφοντάς το από τη μητέρα...
-Δεν καταλαβαίνω... ψέλλισε ακόμα πιο ξαφνιασμένος ο νεαρός. Το κλειδί του θησαυροφυλακίου έχει χαθεί εδώ και αιώνες και κανένας τεχνίτης, όσο ικανός κι αν υπήρξε, δεν κατάφερε να φτιάξει αντικλείδι! Η κλειδαριά παραμένει σφραγισμένη αιώνες τώρα, το θησαυροφυλάκιο κλειστό και...
-Το κλειδί χάθηκε, Σέριολ, τον διέκοψε κοφτά η Μεμόρανα. Το σχέδιό του όχι!
-Μα τι είναι αυτά που λες;
Η βασίλισσα πήρε μία ακόμη ανάσα με δυσκολία. Κάθε αναπνοή γινόταν πιο επίπονη από την προηγούμενη. Κάθε εκπνοή πιο δύσκολη από την εισπνοή. Η αρχόντισσα έκλεισε τα μάτια.
-Μεμόρανα! φώναξε ανήσυχος ο αδελφός της κι έβαλε το χέρι του στο ζωγραφισμένο της μέτωπο. 
-Είναι παράδοση, κατάφερε να προφέρει με φωνή σερνάμενη. Το μυστικό του σχέδιο μεταδίδεται από γενιά σε γενιά. Στη γενιά των Νέμπελ με απευθείας διαδοχή αυτών που δύνανται να φέρουν το Χάρισμα...
-Και γιατί δεν το ξέρω εγώ; Γιατί δεν το ξέρω; έκανε με αγωνία ο νεαρός τόσο για την κατάσταση της Μεμόρανα, όσο και για την συνέχεια των λόγων της.
Βαθιά μέσα του καταλάβαινε ότι αυτό που σκόπευε να του ομολογήσει ήταν κάτι παραπάνω από σημαντικό. Ήταν υψίστης σημασίας! Η κυρά, χωρίς ν’ ανοίξει τα μάτια της, άρχισε να του εξηγεί: 
-Το μυστικό πηγαίνει από γενιά σε γενιά κι από γυναίκα σε γυναίκα -κατάλοιπο, βλέπεις, από τότε που οι προπάτορες είχαν μητριαρχία. Όπως το Χάρισμα κληρονομείται μόνο από αρχόντισσα σε αρχόντισσα, άμεσο απόγονο των Νέμπελ απ’ τη βασιλική γενιά της Λουχάνζαα, έτσι κι η αναπαράσταση του κλειδιού μεταδίδεται μέσω δερματοστιξίας μόνο μεταξύ τους. Πριν πεθάνει η μητέρα μου, μου είπε να το αντιγράψω, όπως έκανε χρόνια πριν κι αυτή απ’ τη δική της μητέρα... 
-Μόνο ανάμεσα σε γυναίκες, λοιπόν, επανέλαβε ο Σέριολ για να χωνέψει τελικά την απρόσμενη αποκάλυψη. Τότε γιατί το αποκαλύπτεις σ’ εμένα; 
Η βασίλισσα αναστέναξε. Από πόνο ή από θλίψη ο αφέντης δεν μπορούσε να πει.
-Η γενιά μας ξεκληρίστηκε Σέριολ. Το αίμα των Νέμπελ νοθεύτηκε κι η μαγεία στερεύει. Όλο και λιγότερες αρχόντισσες κληρονομούν το Χάρισμα, όλο και λιγότερα παιδιά γεννιούνται. Τα τελευταία χρόνια... Ω, θεοί, τι καταστροφή!... Έμεινες μόνο εσύ, γνήσιος κληρονόμος της γενιάς μας. Μόνο μέσα σου ρέει ατόφιο το μαγικό αίμα των Νέμπελ, κι ας μην έχεις μήτε τη μορφή μήτε φυσικά το Χάρισμά τους. Μόνο εσύ μπορείς να χαρίσεις το Χάρισμα. Η μάνα μας ήθελε... θέλει... πάρε την αναπαράσταση του κλειδιού εσύ!
Στο σημείο αυτό η Μεμόρανα σταμάτησε. Η φωτιά στο τζάκι τρεμόπαιξε έντονα κι έπειτα θέριεψε υπερβολικά. Κάποιο πνεύμα βρισκόταν στα σίγουρα ανάμεσά τους. Ο Σέριολ έσκυψε και την αγκάλιασε. Το μάγουλό του άγγιξε το δικό της κι ένα ρίγος διαπέρασε τη σπονδυλική του στήλη. Η κοπέλα ήταν παγωμένη. «Σαν να είναι κιόλας νεκρή!» συλλογίστηκε ο Σέριολ με πόνο. «Ως και το σκέπασμα από νορφ αδυνατεί πια να τη ζεστάνει». Τότε άκουσε ξανά τη φωνή της να του ψιθυρίζει:
-Η μητέρα θέλει να το πάρεις εσύ! Θέλει όμως και να...να το ανοίξεις! Θέλει ν’ ανοίξεις...το θησαυροφυλάκιο!... Είναι... Είναι... Είναι ζήτημα ζωής...και θανάτου!... 
Έτσι είπε η γυναίκα κι έπειτα σώπασε. Για πάντα. 
Ο Σέριολ ένιωσε την τελευταία ανάσα της στο μάγουλό του.
-Μεμόρανα! κραύγασε και τα μάτια του γέμισαν δάκρυα.

Αυτή τη φορά ήταν ο Λουμινίκα που άκουγε βήματα να κατεβαίνουν τις μαρμάρινες σκάλες. Η όψη του άντρα που αντίκρισε λίγες στιγμές αργότερα κάθε άλλο παρά συγκρατημένη και ανέκφραστη του φάνηκε. Βλοσυρός και παγωμένος, σαν να ήταν αυτός που είχε πεθάνει, με μάτια κατακόκκινα και τρεμάμενα χέρια ήρθε και στάθηκε μπροστά του. Ο Λουμινίκα τον κοίταξε με αγωνία. Ο Σέριολ δεν περίμενε την ερώτησή του.
-Τέλειωσε, είπε κοφτά. Έφυγε για πάντα.
Ο άλλος άντρας έσκυψε το κεφάλι του. Για άλλη μια φορά ο Σέριολ τον παρατήρησε να μάχεται ενάντια στην αδυναμία του. Τα μαύρα του μάτια είχαν θαμπώσει και τα δόντια του σφίγγονταν. Οι γροθιές του ολόκλειστες πάλευαν το θηρίο της απελπισίας. Ο Λουμινίκα μαχόταν ηρωικά.
-Λυπάμαι, είπε με σοβαρότητα μόλις κατάφερε να επιβληθεί στη θλίψη. Πάρα πολύ, πρόσθεσε έπειτα. 
-Το ξέρω, του αποκρίθηκε ο Σέριολ. Το ξέρω...
Για λίγο μια βαθιά σιωπή απλώθηκε ανάμεσα στους δύο άντρες.
-Θέλω να πάω να την δω, είπε ο αρραβωνιαστικός της νεκρής αρχόντισσας. Να της πω αντίο.
-Να πάς, του αποκρίθηκε ο αδελφός της. Είναι ήσυχη. Γαλήνια. Σαν να κοιμάται.
-Κι όπως πάντα πανέμορφη... ψιθύρισε με τσακισμένη φωνή ο Λουμινίκα.
Από τα μάτια του πέρασε μια βαριά σκιά και το βλέμμα του πλανήθηκε για μια στιγμή με νοσταλγία έξω απ’ το παράθυρο.
-Τέλος πάντων! πρόσθεσε μετά ξεροβήχοντας. Υπάρχουν κάποια διαδικαστικά που λαμβάνουν χώρα αμέσως μετά το θάνατο του Βασιλιά του Μπάτα-άλα-Μπάγκναρ. Υποθέτω τα θυμάσαι επακριβώς...
-Μάλιστα, επιβεβαίωσε ο Σέριολ. Σύμφωνα με το πρωτόκολλο, πρέπει πρώτα να ειδοποιηθεί ο προσωπικός σωματοφύλακας του αποθανόντα.
-Εντάξει, έγνεψε καταφατικά ο Λουμινίκα σαν να είχε μόλις λάβει κάποια διαταγή. 
-Κι έπειτα, συμπλήρωσε ο Σέριολ, ο διάδοχος του θρόνου -δηλαδή εγώ- και ο σωματοφύλακάς του.
-Το τελευταίο είναι δική σου δουλειά... είπε ο Λουμινίκα.
Ο Σέριολ αποδέχτηκε το καθήκον του μ’ ένα νεύμα.
-Επιπλέον, πρόσθεσε, πρέπει να καλέσω τον Ντάσελο.
Κι αμέσως κίνησε να φύγει.
-Τον Ντάσελο;! αναφώνησε έκπληκτος ο Λουμινίκα.
Όμως η απορία του έμεινε μετέωρη. Ο Σέριολ οδηγούσε ήδη τα βήματά του στις σκάλες της καθόδου. 
Ο μελαχρινός άντρας αναστέναξε και με βαρύθυμη περπατησιά πήγε ν’ αποχαιρετήσει για τελευταία φορά τη νεκρή του αγαπημένη. 
 

-II- Ξόρκια Θανάτου
----

Την ώρα που η βασίλισσα Μεμόρανα έκλεινε τα μάτια της για πάντα κι η ψυχή της πετούσε μακριά για ν’ ανταμώσει τις ψυχές των τιμημένων της προγόνων, όλα τ’ αστέρια του ουρανού βαστούσαν την ανάσα τους. Καθώς την έβλεπαν ν’ ανεβαίνει ψηλά σαν πολύχρωμο αερόστατο κι ολοένα να πλησιάζει τις λαμπερές τους κρυψώνες, το βλέμμα τους μαγνητίστηκε εκστατικό. Ορισμένα έβγαλαν μικρά επιφωνήματα φόβου, κι άλλα θαυμασμού. Άλλα -τα γηραιότερα- άρχισαν με θλίψη να ψέλνουνε μελωδικά μοιρολόγια, θρηνολογώντας το εφήμερο του ανθρώπου, του κόσμου και των πάντων. 
Παραδομένα καθώς ήτανε στο συναίσθημα της κατάπληξης και του θρήνου, δεν άκουσαν με την πρώτη τα λόγια ενός αεικίνητου αστεριού που με μανία στριφογύριζε γύρω απ’ τον άξονά του κι έβλεπε με τα ασημένια μάτια του σ’ όλα τα σημεία του ορίζοντα:
-Έη, εσείς! Κοιτάξτε εκεί! Εκεί κάτω, σας λέω! 
Χρειάστηκαν να περάσουν πάνω από τρία τέτοια καλέσματα και πάνω από πέντε επιτόπου στροφές για να τον προσέξουν τα υπόλοιπα. Μόλις όμως το άκουσαν κι αυτό τους εξήγησε τι ήθελε να τους δείξει, όλα τα κοπάδια των αστεριών, απ’ άκρη σ’ άκρη του επουράνιου στερεώματος, έστρεψαν την προσοχή τους προς τα εκεί: την έστρεψαν αρκετά δυτικότερα και πολύ πιο νότια απ’ το θλιμμένο βασίλειο του Μπάτα-άλα-Μπάγκναρ...
Αρκετά δυτικότερα και πολύ πιο νότια απ’ το θλιμμένο βασίλειο του Μπάτα-άλα-Μπάγκναρ εκτεινόταν η επικράτεια του Ντόγκαρν-Αλν. Η Χώρα των Άγριων Λύκων, όπως συνήθως την αποκαλούσαν. Κρυμμένη μέσα σε πυκνά δάση απ’ την πλευρά της Ανατολής και του Βορρά, κι από τη Δύση συνορεύοντας με άγριες ερημιές και βάλτους, έχασκε δυσπρόσιτη πάνω απ’ την αλλόκοτη Μαύρη Θάλασσα του Νοτιά. Τις περισσότερες εποχές του χρόνου η γη του Ντόγκαρν-Αλν βρισκόταν σκεπασμένη από ένα σύννεφο βαριάς καταχνιάς, που προερχόταν απ’ την καυτή ανάσα της θάλασσας στις νότιες παρυφές της. Απλησίαστη κι αθέατη χανόταν στο παραπέτασμα μεταξύ ύπαρξης κι ανυπαρξίας και μήτε φίλος μήτε εχθρός τόλμαγε να την πλησιάσει. Όσο για τις επαφές της με άλλους λαούς, αυτές περιορίζονταν σε εμπορικές συναλλαγές με τη φυλή των νάνων, που είχαν τις τελευταίες κατοικίες τους στις δυτικές ερημιές. Ακόμα όμως κι απ’ αυτούς ουδείς εισερχότανε στα ομιχλώδη εδάφη του Ντόγκαρν-Αλν. Κι όποιος το έκανε, δεν ξαναγύριζε ποτέ...
Στις νότιες ακτές της Χώρας των Άγριων Λύκων, κοντά στη θάλασσα και πίσω απ’ τα βουνά, υψωνόταν ο θεόρατος, ατσάλινος πύργος του κύρη κι αφέντη του Ντόγκαρν-Αλν. Σαν μαύρο χέρι που ξεπεταγόταν μέσα απ’ τη γη, σαν σημάδι ιδιοκτησίας αδιαμφισβήτητο, ανέβαινε κι ανέβαινε ώσπου διαπερνούσε τη θαλάσσια πάχνη, τρυπούσε τους πυκνούς υδρατμούς κι εκτεινόταν με θράσος προς τα πάνω, με σκοπό λες να ξύσει τον ουρανό. 
Την ώρα εκείνη που η δυναμική βασίλισσα πέθαινε και τ’ αστέρια τ’ ουρανού εστίαζαν στη χώρα του την προσοχή τους, ο ίδιος ο κύρης του Ντόγκαρν-Αλν καθόταν στο θρόνο του κι αγνάντευε τα σκουρόχρωμα πελάγη. Κοιτώντας έξω απ’ το στρογγυλό του παράθυρο στο νότιο τοίχο, σάρωνε με το βλέμμα του τη Μαύρη Θάλασσα του Νοτιά. Μια θάλασσα που οι περισσότεροι ισχυρίζονταν ότι δεν είχε καμωθεί από νερό, κι αν είχε, ήταν σίγουρα ξορκολογημένη. 
Μέρα μεσημέρι η Μαύρη Θάλασσα του Νοτιά έπαιρνε ένα χρώμα σκούρο μπλε, σχεδόν μαύρο, ενώ τη νύχτα γινόταν αόρατη, ένα με τον ουρανό. Και παρότι τα βάθη της δεν ήταν αβυσσαλέα και σε μεγάλη απόσταση απ’ την ακτή παρέμενε ρηχή, στις ακτές της κολυμπούσαν άγρια ψάρια, ηλεκτροφόρα κι άλλα πολύχρωμα με πτερύγια σαν νυστέρια. Όταν ο ήλιος την φώτιζε, ό,τι καιρό κι αν είχε, εκείνη έδειχνε ακύμαντη. Κι όταν έπιανε άγρια θαλασσοταραχή και τα σωθικά της ανταριάζονταν τόσο που κόντευε να καταποντίσει κάθε στεριά, τότε και μόνο τότε τα κύματά της γίνονταν ορατά. Αλλά και πάλι, έμοιαζαν λιγότερο αραιά από τα κύματα των άλλων θαλασσών, σαν να μην ήτανε υγρό το στοιχείο τους μα ρευστό, ένα πυκνόρρευστο μαυροζούμι. 
Αυτή, λοιπόν, τη θάλασσα την τρελαμένη αγνάντευε κείνη τη βραδιά καθισμένος στον ατσάλινο θρόνο του -τον μαύρο κι ενσωματωμένο στον υπόλοιπο πύργο- ο κύρης κι αφέντης του Ντόγκαρν-Αλν: ο δολερός μονοκράτορας Σκάκρα! 
Ο Σκάκρα ήταν δολερός όχι από κακία -μια ανθρώπινη αρρώστια που θεραπεύεται- μα από μία ανίατη φθοροποιό αδυναμία δίχως ανατροπή: την Απληστία! Εκείνο το αδηφάγο δαιμόνιο που κατέτρωγε κάθε ίχνος ανθρωπιάς από τη θέλησή του κάνοντάς τον σκλάβο όχι μόνο των παθών, μα και της απάθειάς του για οτιδήποτε ηθικό... Εκείνο το παμφάγο σαράκι που ροκάνιζε ακόρεστα την ψυχή του αφήνοντάς την μουδιασμένη και διάτρητη... Κι ήταν μονοκράτορας γιατί η Απληστία του πάντοτε ζήταγε την απόλυτη εξουσία. Κι όσο ο Σκάκρα αποκτούσε περισσότερα, τόσο η δίψα του μεγάλωνε για δύναμη, πλούτο και δόξα. Κι αν κανείς ποτέ τολμούσε να τον ψέξει, προτού νιώσει το κεφάλι του να πέφτει με βία στη γη, λάμβανε μόνο μία απάντηση: «Το να θέλεις να πας παρακάτω σε κάνει να μη μένεις στάσιμος. Το να φτάνεις σ’ ένα σημείο και ν’ αναρωτιέσαι “και μετά;” σε κάνει να προοδεύεις». Όπως οι περισσότεροι αχόρταγοι ωφελιμιστές είχε την τάση να συγχέει την έλλειψη ορίων στην πορεία με την ανάγκη για πρόοδο... 
Ως αφέντης ο Σκάκρα ήταν άτεγκτος και τυραννικός. Οι υπήκοοί του -σχεδόν όλοι δούλοι του- τον έτρεμαν. Εξαιτίας του οι αλλόφυλοι απέφευγαν κάθε επαφή με τη χώρα. Όμως κανείς δεν αντιδρούσε ουσιαστικά, κανείς δεν του εναντιωνόταν. Τόσο πολύ καιρό είχε στα χέρια του την απόλυτη εξουσία και για τόσες πολλές γενιές που κανείς δεν μπορούσε να φανταστεί πώς θα ήταν η ζωή στο Ντόγκαρν-Αλν χωρίς αυτόν. 
Κανείς δεν γνώριζε από πού είχε έρθει. Κανείς δεν γνώριζε πού πήγαινε -το τελευταίο ούτε καν ο ίδιος. Το μόνο που όλοι ήξεραν από πάππου προς πάππου ήταν πως αιώνες πριν ο ίδιος ο Σκάκρα είχε διώξει απ’ το βασίλειο τον πραγματικό βασιλιά και του είχε πάρει τη θέση. Δίχως οίκτο ή δισταγμό κι έχοντας καταπνίξει μ’ ευκολία κάθε αντίσταση, είχε καταργήσει το πολίτευμα κι είχε εγκαταστήσει μονοκρατορία. Έτσι, μόνο αυτό είχε υπάρξει πάντα ο Σκάκρα για φίλους κι εχθρούς: ένας σφετεριστής της εξουσίας, ένας δικτάτορας που είχε νικήσει ζωή και θάνατο. Ένας ανίκητος κυρίαρχος... 
Ανάμεσα στους υπηκόους του κυκλοφορούσε η φήμη ότι ο δολερός μονοκράτορας Σκάκρα δεν σηκωνόταν ποτέ απ’ το θρόνο του. Τουλάχιστον, κανείς δεν τον είχε δει να το κάνει. Στο θρόνο του κοιμόταν, στο θρόνο του ξυπνούσε, στο θρόνο του έτρωγε. Σαν να φοβόταν μην του τον κλέψουνε αν τον αποχωριστεί. Από κει αγνάντευε τα πελάγη, από κει λάμβανε αποφάσεις για την επικράτεια, από κει σχεδίαζε ειρήνη και πολέμους. Σαν να φοβότανε πως θα έχανε την εξουσία του αν έχανε το θρονί του. Από την άλλη, δεν είχε στ’ αλήθεια καμιά ανάγκη να σηκωθεί: τα νέα όλα του τα έφερναν γρήγορα μπροστά του όλοι του οι δούλοι, οι υπηρέτες, οι κατάσκοποι κι όσοι άλλοι βρίσκονταν ταγμένοι στις υπηρεσίες του. Κι είχε πάμπολλους απ’ αυτούς ο δολερός βασιλιάς Σκάκρα... 
Πάνω στην κεφαλή του θρόνου του, στα δεξιά του και στ’ αριστερά κάθονταν τα αγαπημένα του κατασκοπευτικά πουλιά. Οι φτερωτοί του υπηρέτες: η Τζαμέιρα, η σοφή κουκουβάγια κι ο Άρκχεν, ο παπαγάλος με το άφταστο μνημονικό. 
Η Τζαμέιρα διατηρούσε πάντοτε τη θέση της πίσω απ’ το δεξί ώμο του μονοκράτορα κι είχε μία βασική αποστολή: να παραμένει σοφή, να εμπλουτίζει ολοένα τη σοφία της κι απλόχερα να την προσφέρει στον πανίσχυρό της αφέντη. Για να το επιτύχει αυτό, από καιρό εις καιρόν ο Σκάκρα την έστελνε σε μακρινές περιπλανήσεις, σε τόπους μέσα κι έξω απ’ το Ντόγκαρν-Αλν να συλλέξει πληροφορίες. Κι αφού η Τζαμέιρα αποκόμιζε κάθε είδους γνώση, σημαντική ή ασήμαντη, γύριζε πίσω στον ώμο του. Όσο ο καιρός περνούσε, η συσσωρευμένη γνώση της γινόταν σοφία. Κι αυτή τη σοφία της την έκλεβε ο ηγέτης του Ντόγκαρν-Αλν χρησιμοποιώντας παράλληλα την ίδια ως αποθήκη και κομιστή κάθε αλήθειας... Ο Σκάκρα ονόμαζε τα ταξίδια της «Περιπολίες» κι από αυτές, ως λάφυρα της νοημοσύνης της, προέρχονταν κι όλες οι δικές του πρόσφατες γνώσεις. 
Ο Άρκχεν, ο παπαγάλος ήταν εξίσου προικισμένος, μα πιο μοχθηρός, καθώς διατηρούσε την ψευδαίσθηση πως προσέφερε ελεύθερα τις υπηρεσίες του στον Σκάκρα. Μόνο καθήκον αυτού ήταν η κατασκοπία. Η κατασκοπία φίλων και εχθρών και η κατά λέξη μεταφορά στ’ αυτιά του Σκάκρα όσων τύχαινε να συζητηθούν για τον ίδιο. Αυτό, βέβαια, σε περίοδο ύφεσης της καχυποψίας του. Σε περίοδο πολέμου ή όταν προέκυπτε κάποιο σημαντικό ζήτημα, ο μονάρχης τον έστελνε σε συγκεκριμένες κατασκοπευτικές αποστολές. Ν’ ακούσει τα σχέδια των εχθρών, να μάθει τι ειπώθηκε στα πολεμικά συμβούλια, να κατασκοπεύσει τι μουρμουρίζουν οι ύποπτοι, να μάθει τι μηχανεύονται και πού βρίσκονται οι δραπέτες. Να κρυφακούσει και τους υπηρέτες του, για να καταπνίξει τη φλόγα οποιασδήποτε επανάστασης. Να μάθει κάθε μηχανορραφία που γινόταν στην επικράτειά του, ώστε να την παρεμποδίσει ή να την υποστηρίξει. Τα εντυπωσιακά, πολύχρωμα, πανέμορφα φτερά του παπαγάλου μαζί με την καλά κρυμμένη εξυπνάδα του τον καθιστούσαν ιδανικό για τη θέση του «Επίσημου Σπιούνου Του Μονάρχη»...
Την ώρα εκείνη, λοιπόν, με τους ιπτάμενους δούλους πίσω του και το παράθυρο σαν φιλιστρίνι μπροστά του, ο δολερός μονοκράτορας Σκάκρα καθότανε στο θρόνο του και περίμενε. Περίμενε το σκοτάδι να πάρει για τα καλά στην αγκαλιά του την επικράτεια του Ντόγκαρν-Αλν. Περίμενε τα άγρια νυχτοπούλια να γεμίσουν τον αέρα με τ’ ανατριχιαστικά τους κρωξίματα και τους λύκους να ουρλιάξουν πίσω απ’ τα βουνά, κάτω από ένα ολόγιομο φεγγάρι. Περίμενε τ’ αστέρια να θαμπώσουν. Περίμενε κι αργότερα τη μέρα να χαράξει. 
Κι ύστερα περίμενε κι άλλα, πολλά... Περίμενε κι άλλη εξουσία, κι άλλο πλούτο, κι άλλη απόδοση τιμών. Περίμενε κι άλλες πληροφορίες απ’ τους αιχμαλώτους που βασανίζονταν στα υπόγεια, κι άλλες υπηρεσίες απ’ τους δούλους του. Περίμενε να λάβει νέα απ’ τον αγαπημένο του διαφθορέα που του άρεσε να αποκαλεί τον εαυτό του Αλέσσα κι είχε ταχθεί στην υπηρεσία του. Περίμενε τους θεούς να πάρουν πόδι από τη χώρα του, κι αυτοί κι οι λατρευτές τους. Περίμενε επιτέλους να παταχθούν, όπως ακριβώς είχε διατάξει, οποιεσδήποτε εκδηλώσεις πίστης. Να ξεριζωθούν οι ναοί και τα έθιμα όλα να λησμονηθούνε. «Οι θεοί ασκούν στο λαό εξουσία», συχνά μουρμούριζε, «κι εμένα δεν μου αρέσει να μοιράζομαι την Αρχή μου»... 
Κι ωστόσο συνάμα περίμενε τη μία μόνη θεά, που η παρουσία της κρινόταν επιθυμητή σ’ αυτούς τους τόπους... 
Αλλά πριν απ’ όλα αυτά τ’ αξιοσημείωτα, ο Σκάκρα περίμενε από στιγμή σε στιγμή τον ερχομό του μάγου Καταρζαντάρκτικα. Αυτός είχε ζητήσει επειγόντως ακρόαση. Η μεγαλοσύνη Του του είχε δώσει την άδεια... 
Τώρα, νιώθοντας ανία στην προσμονή, ο πανίσχυρος μονάρχης αναζήτησε έναν ευχάριστο τρόπο να περάσει την ώρα του. Δίχως σκέψη πολλή, πήρε να τραγουδάει! Το άσμα του όμως ήταν φρικιαστικό. Γιατί ενώ είχε το ρυθμό ενός παιδικού τραγουδιού, είχε και στίχους αποτρόπαιους που μιλούσαν για τραγωδίες, για βασανιστήρια, για σφαγή κι απάνθρωπα κατορθώματα αιμοσταγών ηρώων...
Παρά τη γενική έλλειψη υπομονής του, η τελευταία του επιδίωξη δεν άργησε να πραγματοποιηθεί. Σύντομα μπρος στην πόρτα της αίθουσας στάθηκε ο μάγος-υπηρέτης του. Δίπλα του έστεκαν δυο φρουροί. Δυο δορυφόροι του μονάρχη ντυμένοι με πανοπλίες κι οπλισμένοι σαν αστακοί. Δεν μίλησαν. Δεν μπορούσαν να μιλήσουν. Ο Σκάκρα τους είχε κόψει τη γλώσσα χρόνια πριν, όταν τους πήρε στην υπηρεσία του. «Η φλυαρία δεν υπήρξε ποτέ αρετή», είχε δηλώσει σαν έδινε τη σχετική διαταγή. Βέβαια, το κίνητρό του δεν ήταν τόσο απλό. Ο Σκάκρα τους είχε πάρει τη λαλιά όχι τόσο για να μην πολυλογούνε, μα κυρίως για να μη μεταφέρουνε πληροφορίες προς τα έξω...
Ο Καταρζαντάρκτικα ζήτησε την άδεια να μπει στην αίθουσα του θρόνου. Η μεγαλοσύνη Του του την έδωσε. 
Ντυμένος με το μυτερό μαύρο καπέλο του, τη μακριά του γκρίζα γενειάδα και το σκουρόχρωμο ποδήρη χιτώνα του, ο μάγος πήγε και στάθηκε ταπεινά μπροστά στον αφέντη του. Υποκλίθηκε κι άφησε να του ξεφύγει μια ανάσα ικανοποίησης.
-Ω, άρχοντά μου, πόσο μεγάλη τιμή μου έκανες! ψέλλισε δίχως να σηκώσει τη ματιά του απ’ το πάτωμα. Με δέχτηκες αμέσως και μάλιστα στην ιερή αίθουσά σου!
Φυσικά τα λόγια του υπήρξαν ευφημισμός. Στείρα κολακεία. Κανείς δεν είχε δει ποτέ τον Σκάκρα σε οποιοδήποτε άλλο σημείο του πύργου!
-Έμαθα ότι ζήτησες ακρόαση. Η υψηλότητά μου διαθέτει τώρα λίγο χρόνο για να σ’ ακούσει.
Έτσι είπε ο μονάρχης με ύφος ανωτερότητας κι ευθύς ξεκίνησε αυτό στο οποίο είχαν εξ αρχής προσηλώσει την προσοχή τους τ’ άστρα.
Ο Καταρζαντάρκτικα σήκωσε τα μάτια του απ’ το δάπεδο κι έριξε μια βιαστική ματιά τριγύρω. Ένα τρέμουλο ένιωσε να σκαρφαλώνει μονομιάς τη σπονδυλική του στήλη. Παρότι ήταν ο ίδιος σκοτεινός, κάθε φορά που έμπαινε σ’ αυτή την αίθουσα, ανατρίχιαζε. Ήταν το φως της παράξενης μαύρης πυράς απ’ τους δαυλούς στους γύρω τοίχους. Ήταν το καχύποπτο βλέμμα από τα δύο πουλιά-υπηρέτες που τον κάρφωναν επίμονα. Ήταν οι μυστικές, φρικώδεις αναπαραστάσεις αρχαίων τεράτων στα ταβάνια και τ’ αγάλματα των δαιμόνων που ξεπετάγονταν μέσα απ’ τους τοίχους. Ήταν κι ο ήχος από μια θάλασσα που έμοιαζε εντελώς ακίνητη. Το μαύρο φόντο τ’ ουρανού και του πελάγους σ’ ένα σώμα. Μα πάνω απ’ όλα ήταν μια ακαθόριστη αίσθηση σκοτεινής μαγείας που ο ίδιος δεν γνώριζε...
Αντλώντας κουράγιο απ’ τη δικές του μαγικές ικανότητες, βρήκε λίγες στιγμές αργότερα το θάρρος να μιλήσει:
-Μεγάλε αφέντη μου, είπε. Κοίταξα προ ολίγου την κρυστάλλινη σφαίρα μου κι ανακάλυψα με χαρά ότι τα σχέδιά μας πραγματοποιήθηκαν!
Η χρήση, βέβαια, πληθυντικού αριθμού δεν ήταν τυχαία. Ο Καταρζαντάρκτικα πάσχιζε να ικανοποιήσει τον άρχοντά του, να επιδείξει την αφοσίωσή του, να κερδίσει λίγη εύνοια. Όχι, φυσικά από θαυμασμό ούτε αποσκοπώντας σε κάποια εξυπηρέτηση, μα εξαιτίας του τρίτου πράγματος που προκαλεί την υπερβολική φιλοφρόνηση: του φόβο! 
-Για τι πράγμα μιλάς, υπήκοέ μου; έκανε ο Σκάκρα υπεροπτικά, τάχα σαν να μην ήξερε σε τι αναφερόταν.
-Η βασίλισσα των Νέμπελ είναι νεκρή, μεγαλειότατε! αποκρίθηκε ο μάγος. Πριν λίγες ώρες άφησε την τελευταία της πνοή στο δρύινο κρεβάτι των αρχόντων στον πύργο των ποταπών μας εχθρών!
Ένα χαμόγελο βάρβαρης ικανοποίησης και μια λάμψη μοχθηρίας φώτισαν τη ματιά του Σκάκρα.
-Νέα πολύ ευχάριστα μου φέρνεις, Καταρζαντάρκτικα, αν και πολύ καιρό αναμενόμενα και αργοπορημένα.
Ο μάγος έπιασε το υπονοούμενο και την επικριτική ματιά του κυρίου του κι έβαλε μπροστά τους μηχανισμούς που ήξερε ότι συνήθως έφερναν αποτέλεσμα: κολακεία και δουλοπρέπεια. Υποταγή, προβολή της υποτιθέμενης αυτοθυσίας και στο τέλος κομπασμός για τα επιτεύγματά του.
-Μα, υπέρλαμπρε αφέντη μου, παντοδύναμε εξουσιαστή κι ηγέτη των πάντων! Το έργο μου ήταν δύσκολο και το ξέρεις...
Το ύφος του Σκάκρα παρέμεινε υποτιμητικό. Ο κύκλος των τεχνασμάτων δεν είχε ακόμα ολοκληρωθεί. Ο Καταρζαντάρκτικα ξερόβηξε.
-Όπως είχαμε συμφωνήσει, τρομερότατε, έφτιαξα ένα Ξόρκι Θανάτου εναντίον της Κυράς των Νέμπελ. Όμως, αφέντη, επιλέξαμε δύσκολο στόχο! Η βασίλισσα Μεμόρανα έχει αυτό το τρισκατάρατο Χάρισμα των Νέμπελ κι όποιον ή ό,τι την πλησίαζε με δόλο ή μαγεία θα το αντιλαμβανόταν! Αλλά ακόμα κι αν η ίδια δεν το καταλάβαινε, κάποιος πρόγονος θα της το ψιθύριζε στα σίγουρα! Μόνο ένα ξόρκι θ’ αποδεικνυόταν ικανό να τη νικήσει...
Για λίγες στιγμές ο μάγος σώπασε. Το να κρατά τον αφέντη του σ’ εγρήγορση βρισκόταν κι αυτό ανάμεσα στην πληθώρα των τεχνικών του για εύνοια. Ο Σκάκρα, που ικανοποιούταν με οτιδήποτε τον έβγαζε απ’ την ανία του, του έγνεψε ανυπόμονα να συνεχίσει.
-Μόνο ένα ξόρκι, λοιπόν, υψηλότατε, θ’ αποδεικνυόταν ικανό να τη νικήσει: αυτό που έκανα! Ένα πανίσχυρο και μοναδικό Ξόρκι Θανάτου που θα ενεργοποιούταν κάθε φορά που η κυρά χρησιμοποιούσε το Χάρισμα! Όντας αλληλένδετο με την ικανότητά της, η τελευταία αδυνατούσε να το αντιληφθεί! Έτσι, λοιπόν, κάθε φορά που εκείνη έκανε επίκληση του Χαρίσματος, το ξόρκι ορμούσε πάνω της και την αποδυνάμωνε. Της ρουφούσε τη ζωή! Της ξέσκιζε τα σπλάχνα από μέσα, σαν αρρώστια ύπουλη, την έκανε να φθίνει! Ω, παμμέγιστε, πανίσχυρε, παντογνώστη και πανάξιε αφέντη μου, ξέρεις πόσο δύσκολη ήταν αυτή η προσπάθειά μου; 
Αποδεχόμενος μ’ ευχαρίστηση τις κολακείες κι αρεσκόμενος να βασανίζει τον υποτακτικό του, ο δολερός μονάρχης Σκάκρα του έκανε νόημα να προχωρήσει. Εκείνος υπάκουσε.
-Το ξόρκι ήταν παντοδύναμο, κύριέ μου. Έβαλα όλη μου την τέχνη, όλη τη μαεστρία κι όλη μου την ικανότητα για να το πετύχω. Ωστόσο, η πιο μεγάλη δυσκολία του βρισκόταν αλλού... Γιατί βλέπεις, τρομερότατε, η Μεμόρανα χρησιμοποιούσε το Χάρισμά της σπανιότατα και με πολύ μεγάλη σύνεση! Όφειλα να είμαι συνέχεια σ’ επιφυλακή γιατί η ίδια ήταν πολύ δυνατή κι η μαγεία της ασυνείδητα το πολεμούσε. Κι όσο το τέλος πλησίαζε, έπρεπε να διοχετεύω εναντίον της ολοένα και ισχυρότερη μαγεία... 
Ο Σκάκρα έριξε μία ακόμα απαξιωτική ματιά στο μάγο. Ωστόσο, αυτή τη φορά του απευθύνθηκε σε πιο ήπιους τόνους.
-Εντάξει, είπε. Έκανες καλή δουλειά. Είσαι άξιος απόγονος άξιων προγόνων που υπηρετούσαν πάντα με αφοσίωση τον άρχοντά τους! Όμως υπάρχει και κάτι ακόμα...
Η λέξη, βέβαια, «αφοσίωση» αποτελούσε ευφημισμό, αφού ο Καταρζαντάρκτικα κι οι πρόγονοί του δεν είχαν υπάρξει ποτέ ακριβώς «εκούσιοι» υπηρέτες του Σκάκρα... 
Η ιστορία άρχιζε αιώνες πριν, σαν ο προ -προ -προ -προπάππους του Καταρζαντάρκτικα, ο νάνος Νόναξ, εισέβαλε στην επικράτεια του Ντόγκαρν-Αλν. Ποιος ήταν ο σκοπός του ποτέ κανείς δεν έμαθε, κι αν έμαθε, δεν είχε σημασία. Πριν προλάβει να επιτελέσει οποιοδήποτε μέρος της αποστολής του, η παρουσία του υπέπεσε στην αντίληψη του άρχοντα Σκάκρα. Ο παπαγάλος είχε ακούσει δυο υπηρέτριες να συζητούν γι’ αυτόν σε μια έπαυλη ενός ευνοούμενου του αφέντη κάπου πίσω απ’ τα βουνά... Ευθύς ο Νόνανξ συνελήφθη και οδηγήθηκε ενώπιον του Σκάκρα. Αυτός ετοιμάστηκε να τον εκτελέσει ως κατάσκοπο ή εχθρικό εισβολέα. Μόλις όμως διαπίστωσε ότι διέθετε μαγικές δυνάμεις, αποφάσισε να τον εκμεταλλευτεί. Μέσα από φρικτά βασανιστήρια και υπό την απειλή του μαύρου σπαθιού του, ανάγκασε το μάγο-νάνο να δεθεί πάνω του με μαγεία. Αιώνιος να ’ναι υπηρέτης του, κι αυτός και όλοι οι απόγονοί του, με ξόρκι που δεν λύνεται, αν δεν το διατάξει ο ίδιος... 
Μετά το άκουσμα των ύστατων λόγων του άρχοντα, ο Καταρζαντάρκτικα ούτε καν ασχολήθηκε με το ζήτημα της ελεύθερης βούλησής του, συνηθισμένος πλέον στις ειρωνείες και στα τερτίπια του κυρίου του. Ο νους του μάγου εστίασε στην τελευταία φράση: υπήρχε κάτι ακόμα που εκείνος θα του ζήταγε! Φυσικά δεν χάρηκε διόλου. Ήξερε πως κάτι κουραστικό κι επίπονο θα τον διέταζε πάλι να κάνει. Όμως δεν είχε άλλη επιλογή. Ήταν υπόδουλός του.
-Και τι είναι αυτό, μεγαλειότατε; ρώτησε υποτακτικά. Όποια επιθυμία κι αν έχει ο κύρης μου, θα φτάσω στα σκαλοπάτια του θανάτου για να την ικανοποιήσω!
Ο Σκάκρα γέλασε. Το αιμοβόρικο βλέμμα στα μάτια του φανέρωνε ξεκάθαρα το καταχθόνιο σχέδιό του.
-Αφού κανόνισες τη Μεμόρανα, του είπε, θέλω τώρα να φροντίσεις και για το τέλος του αδελφού της. Θέλω να σχεδιάσεις, να εφαρμόσεις και να σιγουρέψεις το θάνατο του Σέριολ! Του τελευταίου σκουπιδιού των Νέμπελ...
Τη στιγμή εκείνη όσα αστέρια παρακολουθούσαν τη σκηνή ανατρίχιασαν. Ένα ρίγος απλώθηκε απ’ άκρη σ’ άκρη στον ουρανό και το στερέωμα σείστηκε. Κάτω στη γη, βέβαια, δεν κατάλαβε κανένας τίποτα. Ο διάλογος των δύο αντρών συνεχίστηκε...
-Με όλο το θάρρος, αφέντη μου, μουρμούρισε ο μάγος, αλλά γιατί να το κάνω αυτό; Ο κακορίζικος ο Σέριολ δεν έχει καμία αξία. Όπως όλοι γνωρίζουμε, είναι άκακος και άχρηστος! Ανίσχυρος κι αδύναμος, μια ζωντανή ντροπή για το γένος των Νέμπελ! 
-Αυτός μπορεί να είναι χαμερπής κι ανίκανος, αποκρίθηκε ο Σκάκρα, μα το ίδιο δεν ισχύει και για το αίμα που κουβαλά. Πρέπει να εξοντωθεί προτού η σιχαμένη του γενιά αρχίσει πάλι να πολλαπλασιάζεται! Δεν πρέπει να μείνει κανένας τους ζωντανός, Καταρζαντάρκτικα! Μόνο έτσι, με τη χώρα δίχως βασιλιά, το στρατό ακέφαλο και χωρίς την προστασία της νεμπέλειας μαγείας, θα καταφέρω να καταλάβω τελικά το βασίλειο του Μπάτα-άλα-Μπάγκναρ!
Στο σημείο αυτό σταμάτησε. Πήρε μια βαθιά ανάσα, σαν να μάζευε δυνάμεις για κάποιο επικείμενο ξέσπασμα, κι έπειτα είπε:
-Τρεις φορές τρεις λαοί το προσπάθησαν και απέτυχαν και τις τρεις! Εγώ, όμως, θα τα καταφέρω! Εγώ ο παμμέγιστος και παντοδύναμος κι αήττητος μονάρχης Σκάκρα!
Κι η φωνή του δυνάμωσε και ξεπέρασε τα όρια του κομπασμού. Κι έγινε τόσο δυνατή που θα έλεγε κανείς ότι έφτασε στις κατοικίες των θεών προκαλώντας του σε άγρια μονομαχία...
-Με συγχωρείς, άρχοντά μου, άρχισε να τραυλίζει ο Καταρζαντάρκτικα, μη θεωρήσεις ότι φέρνω αντίρρηση στα σχέδιά σου, εγώ ο ταπεινός και πάντοτε αφοσιωμένος σου δούλος, μα...πώς ακριβώς θα το κάνεις αυτό; Δεν λέω, ο στρατός μας είναι παντοδύναμος. Όμως οι άντρες του Μπάτα-άλα-Μπάγκναρ δύσκολα θα παραδοθούν αν δεν χυθεί πρώτα κι η τελευταία σταγόνα απ’ το αίμα τους. Ξέρεις πόσο παράλογοι γίνονται ώρες-ώρες! Όσο για τον στρατό, ακόμα κι αν βγάλεις απ’ τη μέση τον ανίσχυρο Σέριολ, κάποιος θα βρεθεί να τον αντικαταστήσει. Άφησε που οι Πύλες της Πόλης λένε πως είναι αδιάβλητες από ξόρκι μαγικό...
Για πρώτη φορά, καθ’ όλη τη διάρκεια της συνομιλίας τους, ο Σκάκρα έδειξε προβληματισμένος. Ωστόσο, ο προβληματισμός του δεν κράτησε για πολύ. Σαν σκυλί λυσσαλέο, σαν φίδι γεμάτο δηλητήριο σύρθηκε απ’ τα χείλη του ψιθυριστή η φωνή:
-Η φθορά αρχίζει πάντα από μέσα, Καταρζαντάρκτικα. Πάντα από μέσα...
Ο μάγος αποφάσισε να μην πει περισσότερα. Ήδη είχε γίνει υπερβολικά τολμηρός. Η αναδίπλωση και η δουλοπρέπεια ήταν πάντοτε η κατάλληλη αντίδραση σ’ αυτές τις περιπτώσεις...
-Μάλιστα, αφέντη, έγνεψε πειθήνια. Θα κάνω αυτό που μου μήνυσες. Ο Σέριολ θα πεθάνει. Φυσικά, δεν διαθέτει το Χάρισμα μήτε καμία άλλη αξιόλογη μαγεία, εκτός ίσως από κάποια επίκτητη μαγγανεία. Το έργο μου, κύρη, θα είναι όχι μόνο θεάρεστο αλλά κι εύκολο. Με χίλιους μύριους τρόπους μπορείς να πάρεις την ανάσα από έναν κοινό θνητό! Θα πραγματοποιήσω το θέλημά σου το συντομότερο δυνατό!
Έτσι είπε ο μάγος κι υποκλίθηκε τάχα με σεβασμό. Ο μονάρχης χαμογέλασε ευχαριστημένος.
-Είδες πόσο φροντίζει ο αφέντης σου για σένα! γέλασε. Πήγαινε τώρα να φροντίσεις για μένα κι εσύ. Απόδειξε μου την ευγνωμοσύνη σου με πράξεις κι όχι με λόγια που φεύγουν και χάνονται!
Κι αμέσως έδειξε επιτακτικά με το γαντοφορεμένο του χέρι την έξοδο. 
Ο Καταρζαντάρκτικα, σαν κάποιος να τον κυνηγούσε, έτρεξε προς την πόρτα μπερδεύοντας τα κοντουλά, χοντρά του πόδια. Δεν είχε αγγίξει καλά-καλά με τ’ ακροδάχτυλά του το πόμολο, όταν η φωνή του Σκάκρα αντήχησε ξανά στα ιδρωμένα απ’ το φόβο αυτιά του:
-Α, και... Καταρζαντάρκτικα... Να μη φανεί ότι ήταν δολοφονία! Δεν θέλουμε να προκαλέσουμε το λαό που σύντομα θα γίνει υπήκοός μας!
«Εδώ κρυβόταν η παγίδα», συλλογίστηκε ο μάγος που μέχρι τώρα απορούσε με την ευκολία αυτού που του είχε ζητήσει ο αφέντης του.
-Μάλιστα, κύρη μου. Μάλιστα, άρχοντά μου, μουρμούρισε μέσα απ’ τα δόντια του και πέρασε έξω σκυθρωπός...
Την ίδια ώρα, κάπου ψηλά στον ουρανό, ο Αποσπερίτης ετοιμαζόταν βιαστικά ν’ αναχωρήσει. 
-Τι νύχτα κι αυτή;! αναστέναξε. Πολύ με σκοτίσανε οι υποθέσεις της γης και ξεχάστηκα! 
Κι ύστερα κίνησε προς τη Δύση για να φορέσει τ’ άμφια του Αυγερινού με τα οποία θα ξανάβγαινε αργότερα στην επουράνια σκηνή. Εκεί, στο πολυτελές καμαρίνι του, έκρυβε όλα τα κουστούμια του, τις αναλαμπές του, το φως του. Έκρυβε κι όλα τα σινιάλα του τα λαμπερά για την έναρξη και τη λήξη της νύχτας. Έκρυβε ως και τις ελπίδες που γεννά κάθε νέο ξημέρωμα... 
 
